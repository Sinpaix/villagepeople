Villagepeople oli kouluprojekti, jossa olin osana kolmen hengen tiimiä. Tehtävänä oli toteuttaa kuvitteelliselle mökkejä ja matkailupalveluita välittävälle yritykselle mökkien varausjärjestelmä. 
Sovellus päätettiin toteuttaa JavaScript-ohjelmointikielellä, Backend toteutettiin Node.js:n avulla ja frontend käyttöliittymäkirjasto React.js:n avulla. Käytimme myös Material UI-komponenttikirjastoa, jotta käyttöliittymästä saatiin yhteneväinen, moderni sekä käyttäjäystävällinen.
Nämä tekniikat valittiin siksi, että projektia edeltävät opinnot olivat keskittyneet näiden opiskeluun ja jokainen ryhmänjäsen saisi näiden harjoittelusta projektin avulla hyvää kokemusta työelämää varten.

Projektin roolitus jaettiin siten, että jokainen ryhmän jäsen pääsi mahdollisimman monipuolisesti tekemään sovelluksen eri osioita eli kukaan ei yksin ollut vastuussa frontista tai backista. Jokainen ryhmänjäsen toteutti 2-3 tarjouspyynnön asiakasvaatimusta kokonaisuudessaan eli käyttöliittymän sekä sen backend-toiminnallisuuden.

Vastuualueeni projektissa:

- Majoituskohteiden haun backend ja käyttöliittymä.

- Laskutushallinta, front- ja backend.

- PDF-paperilaskutus.

- Vastasin osaltani myös projektin kirjallisesta dokumentoinnista.

Projekti tuntui aluksi valtavan suurelta ja ylitsepääsemättömän vaikealta, ei oikein tiennyt mistä aloittaisi. Onneksi jälleen olin mukana huipputiimissä ja saimme projektin hyvin vauhtiin hitaan alun jälkeen. 
Backend ja REST-rajapintojen tekeminen oli aluksi hyvin hidasta ja työlästä, mutta opin siitä todella paljon enkä olisi uskonut mitä kaikkea pystyn jo itsenäisesti tekemään osana tiimiä.
Käyttöliittymän teko oli todella mielekästä ja siihen olisimme halunneet ryhmänä panostaa enemmänkin, mutta projektin tiukka aikataulu tuli tässä vastaan. Saimme kuitenkin toteutettua hienon ja toimivan web-sovelluksen, joka vastasi tarjouspyyntöön sen kaikilta osin.

Projekti vain vahvisti haluani oppia lisää käyttöliittymistä ja päästä työelämään oppimaan oikeisiin asiakasprojekteihin, koska näistä tunnen oppivani kaikkein eniten ja nopeimmin. Motivaatio ja halu oppia lisää on kova ja nälkä kasvaa näköjään syödessä.
Ainakin tiedän että olen lähtenyt opiskelemaan ihan oikeaa asiaa ja tekemään oikeita asioita unelmieni saavuttamiseksi.
